Saygıdeğer Devlet Büyüğümüz, [Vekilim] [NAME],

    1416 sayılı Kanun kapsamında öğrenim görmek üzere Millî Eğitim Bakanlığı (MEB) Yükseköğretim ve Yurt Dışı Eğitim Genel Müdürlüğü (YYEGM) tarafından yurtdışına gönderilen bursiyerlerin genel sorunu olan döviz üzerinden borçlandırılmanın yarattığı ağır mağduriyetlerin çözümü için sabit kur uygulanması hususunda sizleri hem meclis ziyaretlerimizle hem epostalarımızla meşgul ettiğimizin bilincindeyiz. Problemin büyüklüğünü ve ivedi çözüm gerekliliğini vurgulamak için YLSY Bursiyerleri Derneği (YLSYDER) olarak çabalıyor ve siz büyüklerimizden anlayış ve hassasiyet istirham ediyoruz.

    En son gerçekleştirdiğimiz meclis ziyareti neticesinde, YLSY döviz kuru mağduriyeti sorununu daha somut olarak izah etmemiz gerektiği hususunu kavradık ve siz büyüklerimiz tarafından bir rapor yazmamız hususunda yönlendirildik. Akabinde, titiz bir çalışma yürüterek ivedilikle bir anket düzenledik. Bu ankette, kendi naçizane imkanlarımızla bursiyerlerden edindiğimiz veriler, ekte sunduğumuz Geçici Kanun maddesi önerimizin uygulamaya geçmesi durumunda devletimizin maddi bağlamda nasıl bir sorumluluk üstlendiğini sayısal verilerle görebilmemizi sağladı. 

    Döviz borçlarının '...son aylık burs ödemesi tarihindeki T.C. Merkez Bankasınca tespit ve ilan edilen efektif satış kuru üzerinden...' sabitlenmesi durumunda, bursiyerlere ödenen TL'nin iki katı kadar TL'nin tahsil edilebileceği görülmüştür. Yanı sıra, bursiyerlerin büyük bir kısmı talep edildiği üzere bir uygulama gerçekleşmesi halinde, gerekirse kendileri ve ailelerinin mal varlıklarını satarak borçlarını peşinen ödeme yapmayı düşündüklerini belirtti. Bu, finansal bağlamda, yaklaşık 35 Milyon Amerikan Dolarının tek seferde tahsil edilebileceği anlamına gelmektedir. Her ne kadar bu miktar devletimiz için büyük olmasa da, uygulama neticesinde 975 tazminat ödeyen veya davalı bursiyer, aile ve kefilleriyle birlikte binlerce kişinin büyük bir sorunu çözülecektir.

    İnceleme ve değerlendirmeniz üzere hazırladığımız Kanun önerisi ve tespit raporunu bu epostaya ekliyoruz. Yaşanan ekonomik mağduriyetleri daha da büyümesine müsaade etmeden gidermenizi bir kez daha görüşlerinize arz ederiz.
 
Saygılarımızla,

YLSY Bursiyerleri Derneği
www.ylsyder.org
İletişim: 0(552) 721 16 89