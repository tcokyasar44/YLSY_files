Saygıdeğer Devlet Büyüğümüz, [Vekilim] [NAME],

    1416 sayılı Kanun kapsamında öğrenim görmek üzere Millî Eğitim Bakanlığı (MEB) Yükseköğretim ve Yurt Dışı Eğitim Genel Müdürlüğü (YYEGM) tarafından yurtdışına gönderilen bursiyerlerin genel sorunu olan döviz üzerinden borçlandırılmanın yarattığı ağır mağduriyetlerin çözümü için sabit kur uygulanması hususunda geçtiğimiz yasama döneminde Vekillerimiz ile çok sayıda görüşme gerçekleştirdik. Bu görüşmeler oldukça verimli geçmiş olup, haklılığımız ve mağduriyetimiz kabul edilmiş ve bir çözüm üretilmesi gerekliliği hakkında ortak bir anlayış oluşmuştur. Ancak yoğun geçen seçim öncesi dönemde mağduriyetlerin giderilmesi için herhangi bir adım atılamadığından yükselmeye devam eden döviz kurları ile birlikte sorunlarımız da artarak büyümektedir.

    Sesimizi siz yetkililerimize duyurabilmek adına Türk Burslular Birliği olarak başlattığımız görüşmelerimizi yeni kurulan YLSY Bursiyerleri Derneği (YLSYDER) ile devam ettireceğiz. YLSYDER, bursu almaya hak kazanmış bursiyerler tarafından kurulmuş olup YLSY programının geliştirilmesi ve sorunlarımızın çözümlenmesine katkı sağlamak amacıyla hizmet etmeyi amaçlar. Derneğimizin gündem maddelerinin başında dövize endeksli tazminat borçlandırmasının bursiyerler üzerinde yarattığı yıkıcı maddi ve manevi sorunların çözümü yer almaktadır. Son yıllarda döviz kurlarında 10-11 katı bulan artışlardan dolayı birçok bursiyer, aileleri ve kefilleri ile birlikte milyonlarca liralık borçlarla karşı karşıya kalmaktalar. Özellikle deprem felaketi ile birlikte zorlu süreçlerin yaşandığı ülkemizde tazminat sorunumuz artık tahammül etmesi zor bir hale gelmiştir. Elde edindiğimiz bilgilere göre toplam tutarı yaklaşık 100 Milyon Amerikan Dolarını aşan 1,200 tazminat dosyası YYEGM tazminat birimini meşgul, ödeme yapanları, kefillerini ve ailelerini, yani yaklaşık 12.000 vatandaşı ise mağdur etmektedir.

    Birçok arkadaşımız kendilerinin ve kefillerinin dövizdeki artışlarla milyonlarca liralara ulaşan borçlarını ödeyebilecek ekonomik güçten yoksun olduklarını ve ekonomik bir çıkmaza girdiklerini belirtmekteler. MEB tarafından verilen süreç içerisinde borçlarını ödeyemeyen bursiyerler ve kefilleri aleyhine Asliye Hukuk Mahkemelerinde milyonlarca liralık tazminat davaları açılmaktadır. Haklarında dava açılan yüzlerce bursiyer milyonlarca liralık tazminatlarına ek olarak astronomik miktarlarda vekâlet ücretleri (dosya başına 400-500 bin Liraları bulan) ve mahkeme masrafları ile karşı karşıya kalmaktadır.

    YLSY'nin bir borç programına dönüşmesinin ve yaşanan psikolojik ve maddi çöküntülerin önüne geçmek için 2006 yılında çıkartılan 5535 sayılı kanunda (Madde 1) belirtilen yapılandırmaya benzer bir şekilde kur sabitlemesini de içeren bir yapılandırmanın çıkartılması ivedilikle gerekmektedir.

    Siz Devlet Büyüklerimizden TBMM'nin yeni yasama döneminde tazminat sorunumuzun çözümüne yönelik atılacak adımlara öncelik vermenizi ve yaşanan ekonomik mağduriyetleri daha da büyümesine müsaade etmeden gidermenizi bir kez daha görüşlerinize arz ederiz.
 
Saygılarımızla,

YLSY Bursiyerleri Derneği
www.ylsyder.org
İletişim: 0(552) 721 16 89